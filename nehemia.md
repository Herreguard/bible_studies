# Nehemia

*Als je Jeruzalem in puin ligt, moet je gaan bouwen. Ook onder tegenstand.*

## Bijbellezing - Introductie tot Nehemia

Om een goed beeld te krijgen van de context waarin Nehemia opereert, is het waardevol om te lezen over de terugkeer van de ballingen en de wederopbouw van Jeruzalem. De volgende passages bieden een introductie:

1. **2 Kronieken 36:15-23**  
    Dit beschrijft de val van Jeruzalem, de ballingschap en de proclamatie van koning Cyrus, die de terugkeer van de Joden mogelijk maakt.

2. **Ezra 1:1-11**  
    Hier wordt de terugkeer van de eerste groep ballingen onder leiding van Zerubbabel beschreven, evenals de opdracht om de tempel te herbouwen.

3. **Psalm 126**  
    Een lied van vreugde en hoop dat de terugkeer uit ballingschap viert en de afhankelijkheid van God benadrukt.

## Gezamenlijke introductie

De tweede Babylonische ballingschap vond plaats nadat de Babyloniërs onder koning Nebukadnezar Jeruzalem hadden veroverd en de tempel hadden verwoest. Dit leidde tot de deportatie van de meeste Joden naar Babylon. Deze gebeurtenissen worden beschreven in 2 Koningen 25:1-21 en 2 Kronieken 36:15-21.

Deze gebeurtenissen waren voorspeld door verschillende profeten, waaronder Jeremia en Ezechiël. Jeremia waarschuwde herhaaldelijk voor de komende vernietiging en ballingschap als gevolg van de zonden van het volk (Jeremia 25:11-12, Jeremia 29:10). Ezechiël, die zelf al in ballingschap leefde, profeteerde ook over de val van Jeruzalem en de daaropvolgende (tweede) ballingschap (Ezechiël 12:1-13 \- Dit is het stuk van Ezechiel, die door de muur van zijn huis moest uitbreken).

Na de Babylonische ballingschap keerden de Joden terug naar Jeruzalem om de stad en de tempel te herbouwen, geleid door Zerubbabel, Ezra en nu dus Nehemia. Nehemia, een hoge functionaris aan het Perzische hof, kreeg toestemming van Koning Arthahsasta om de muren van Jeruzalem te herbouwen en daar willen we het dit VIDA weekend over hebben.

#! Lees Nehemia 1: Intro & gebed van Nehemia

## In Groepjes - Achtergrond, H1-3

> **Note**: Ezra en Nehemia waren oorspronkelijk 1 bijbelboek.

**Zerubbabel**: "uit Babel" of "zaad van Babel". Hij was een gouverneur van Juda en een afstammeling van koning David.  
**Ezra**: "hulp" of "hij helpt". Hij was een schriftgeleerde en priester.  
**Nehemia**: De naam Nehemia betekent "troost van de HEERE" of "de HEERE troost". Hij was schenker aan het hof van de Perzische koning Arthahsasta.

1\. Zerubbabel, Ezra en Nehemia hadden ieder een taak in de wederopbouw, wat waren hun taken? (Haggai 1:14, Ezra 7: 7-10, Nehemia 2:17-18)

> **note** Ezra en Nehemia behoren in de Bijbel tot de Khatoviem, de 'geschriften'. Voor een deel leest het dan ook als 'geschiedenis'. Er komen geslachtsregisters in voor, maar ook voorraadlijsten, bouwplannen en verslagen van de wederopbouw van Jeruzalem. 

> **Note:** Alle drie worden 'geroepen' door wat God op hun hart legt (geen engel/visioen/..) (Nehemia 2:11-17, Ezra 7:27-28).

**lees Nehemia 1: 1-4**

2\. Kunnen we in de gedetailleerde verslagen van Ezra en Nehemia Gods hand en leiding herkennen? En zo ja, hoe kijk je dan naar het werk van Nehemia's twee voorgangers? (Nehemia 2:8, Ezra 7:27-28, Ezra 1: 1-2, Zachariah 4: 6-10, Nehemia 6:15-16)

**lees Nehemia 1: 5-11 en 2: 1-4**

3\. Vergelijk het gebed van Nehemia met het gebed van Daniel (Daniel 9: 4-19) en het Onze Vader (Mattheus 6: 9-13). Wat is terugkerend? Bid jij ook zo? Waarom wel/niet? (Schulderkentenis en beloftes)

**Vergelijk Nehemia 2:7-9 en Ezra 8:21-23**

4\. Nehemia vraagt om ruiters en voorraden, Ezra doet dit niet. Wat zou jij doen? Vertrouwen, of vragen?

Na toestemming van koning Arthahsasta reist Nehemia naar Jeruzalem. Hij arriveert daar en houdt zijn plannen aanvankelijk geheim. 's Nachts inspecteert hij de stadsmuren en poorten die in puin liggen, zonder dat iemand weet wat hij van plan is. Hij neemt de schade nauwkeurig op en maakt een plan voor de wederopbouw. Wanneer Nehemia zijn plannen aan de Joden onthult, moedigt hij hen aan door te vertellen over Gods hand die met hem is en de steun van de koning. Dit inspireert het volk om aan het werk te gaan. Echter, zodra de wederopbouw begint, stuiten ze op tegenstand van Sanballat, Tobias en Gesem. Deze tegenstanders bespotten en beschuldigen Nehemia en het volk van rebellie tegen de koning. Nehemia beroept zich op God,

5\. Wat kunnen we leren uit het handelen van Nehemia?

- Nehemia is vastberaden dat God met hem is, wat was zijn 'teken'? 
- Nehemia's voorbereiding (en geheimzinnigheid) maar ook verbinding/afhankelijkheid van God
- Aanmoedigen van anderen
- ..

## Tegenstand - H4-6

**lees Nehemia 4: 1-15**

6\. Hoe gingen Nehemia en de Joden om met de tegenstand van Tobias en Sanballat? Wat kunnen we hiervan leren voor onze eigen uitdagingen en tegenstand? (Nehemia 2:19-20, Nehemia 4:4-6, Nehemia 6:15-16)

In hoofdstuk 5 wordt beschreven hoe Nehemia geconfronteerd wordt met onrecht binnen het volk. Sommige Joden klagen dat ze hun land, wijngaarden en huizen moeten verkopen om belastingen te betalen en voedsel te kopen. Anderen moeten zelfs hun kinderen als slaven verkopen. Nehemia wordt boos als hij dit hoort en roept een grote vergadering bijeen. Hij wijst de leiders en edelen terecht omdat ze rente vragen van hun eigen volksgenoten, wat tegen de wet van Mozes ingaat (!). Onder druk beloven ze hun schuldenaren te vergeven en het land en de eigendommen terug te geven.

Nehemia geeft zelf het goede voorbeeld door geen gebruik te maken van de privileges van zijn positie als gouverneur. Hij weigert belastingen te heffen en voorziet op eigen kosten in de behoeften van zijn huishouden en gasten. Hij vraagt God om hem te gedenken voor het goede dat hij voor het volk heeft gedaan.

Terwijl de muren hersteld worden, moet ook het hart van het volk hersteld worden.

7\. Nehemia focust zich eerst op de muur, daarna pas op het hart. Heeft dat (voor jou) Bijbelse betekenis?

> **Note:** Nehemia doet heel veel. Toch wordt hij in de Joodse traditie niet gezien als een voorbeeldig leider. Dit komt omdat hij expliciet aan God vraagt om zijn daden te herinneren, wat door sommigen wordt geïnterpreteerd als een gebrek aan nederigheid. In plaats van volledig te vertrouwen op Gods genade, lijkt Nehemia te wijzen op zijn eigen verdiensten. Dit roept de vraag op hoe wij omgaan met onze eigen goede daden: doen we ze om gezien te worden, of uit oprechte toewijding aan God?

### Nehemia's Standvastigheid bij Bedreigingen

In Nehemia 6 wordt beschreven hoe Nehemia geconfronteerd wordt met een poging om hem in diskrediet te brengen en hem bang te maken. Semaja (de lokale profeet) probeert hem over te halen om de tempel in te vluchten onder het voorwendsel dat zijn leven in gevaar is. 

8\. Wat doet Nehemia als hij wordt gevraagd de tempel in te vluchten? Waarom doet hij dat niet? Kunnen we wat leren van zijn reactie? (Nehemia 6:10-13, Numeri 18: 7, 2 Timotheüs 1:7)

> **Note:** Nehemia mag de tempel niet in omdat hij geen priester is (of omdat hij wel Euneuch is? tbd). 

## Voltooiing - H7-12

**H7:** In hoofdstuk 7 wordt beschreven hoe Nehemia het op zijn hart krijgt om het volk te laten inschrijven. Dit is een belangrijke stap om de identiteit en afstamming van de inwoners van Jeruzalem vast te leggen. Zij die hun afkomst niet konden bewijzen, mochten voor de zekerheid niet deelnemen aan de priesterdienst totdat een priester met het lot hen zou aanwijzen. Het totaal aantal teruggekeerde ballingen wordt genoemd: 42.360 mensen, exclusief slaven, slavinnen en zangers en zangeressen. De familiehoofden dragen bij aan de wederopbouw door goud, zilver en andere waardevolle spullen te schenken.

**H8:**  het volk verzamelt zich op het plein voor de Waterpoort. Ezra, de priester en schriftgeleerde, leest de wet van Mozes voor aan het volk, van zonsopgang tot de middag. De Levieten helpen het volk de wet te begrijpen door uitleg te geven. Het volk luistert aandachtig en wordt diep geraakt door wat ze horen, wat hen tot tranen brengt. Nehemia, Ezra en de Levieten moedigen het volk echter aan om niet te huilen, maar om feest te vieren, omdat de dag heilig is voor de HEERE. Ze zeggen: "De vreugde van de HEERE is uw kracht." Het volk wordt aangespoord om te eten, te drinken en te delen met degenen die niets hebben.

> **Note:** Het volk huilt omdat ze zich niet aan Gods wet gehouden hebben. Toch worden ze opgeroepen om feest te vieren, omdat de dag heilig is voor de HEERE en "de vreugde van de HEERE is uw kracht" (Nehemia 8:10). Dit laat zien dat berouw en vreugde hand in hand kunnen gaan in het licht van Gods genade.

> **Note:** In Nehemia 8:7-8 wordt beschreven hoe de Levieten het volk hielpen de wet te begrijpen door uitleg te geven. Dit was belangrijk omdat veel teruggekeerde ballingen de Hebreeuwse taal niet meer volledig beheersten en de wet van Mozes complex was. Dit onderstreept het belang van onderwijs en begeleiding in het geloof.

**H10:** hier vernieuwt het volk van Israël hun verbond met God. De leiders, Levieten en priesters zetten hun zegels onder een schriftelijk document waarin ze plechtig beloven zich te houden aan de wetten van God. Ze beloven specifiek:

- Geen huwelijken aan te gaan met de omliggende volken.
- De sabbat en het sabbatsjaar te heiligen.
- Bij te dragen aan de tempeldienst door het geven van tienden, het brengen van offers en het onderhouden van de priesters en Levieten.
- Voorzien in hout voor het altaar en de eerste vruchten van hun oogst en vee aan God te geven.

9\. Was het nodig voor het volk om zich te binden in een verdrag/verbond?

**H11: Het lot en de bewoners van Jeruzalem**

**H11:** hier wordt beschreven hoe het volk het lot werpt om te bepalen wie in Jeruzalem moet wonen, aangezien de stad nog grotendeels leeg is. Eén op de tien mensen wordt aangewezen om in de stad te wonen, terwijl de rest in de omliggende gebieden blijft. Degenen die zich vrijwillig aanbieden om in Jeruzalem te wonen, worden gezegend door het volk. Er volgt een uitgebreide lijst van de inwoners van Jeruzalem, waaronder priesters, Levieten, poortwachters, zangers en andere functionarissen. Dit hoofdstuk benadrukt de diversiteit en samenwerking binnen de gemeenschap, waarbij iedereen een specifieke rol vervult in het herstel en de opbouw van de stad.

10\. Waarom was het zo belangrijk om Jeruzalem weer bewoonbaar te maken? Zo erg dat mensen 'verplicht' werden om er te wonen. (Nehemia 11:1-2, Jesaja 62:1-7, Zacharia 8:3-8)

**H12:** de muur wordt hier ingewijd. Het volk komt samen om deze mijlpaal te vieren met een grote ceremonie. De Levieten worden uit alle omliggende gebieden gehaald om de inwijding te begeleiden met lofzang, muziek en dankzegging. Er worden twee grote koren gevormd die in processie over de muur lopen, elk in een andere richting, totdat ze elkaar ontmoeten bij het huis van God. Ezra leidt een van de processies, terwijl Nehemia de andere begeleidt. De ceremonie wordt gekenmerkt door vreugde en dankbaarheid, en de lofprijzing is zo luid dat het tot ver buiten Jeruzalem te horen is. 

11\. Wat kunnen we leren van de vreugde en toewijding van het volk tijdens de inwijding van de muur? (Hoe) kunnen we dit toepassen in ons eigen leven en geloof?

## Teleurstelling - H13

Het boek Nehemia eindigt met een teleurstellende wending. Waar het volk in hoofdstuk 10 nog plechtig beloofde om zich aan Gods wetten te houden, gaat het al snel weer mis. Ondanks hun belofte om geen graan de stad binnen te brengen op de sabbat, wordt er opnieuw volop gehandeld op deze heilige dag. 

Wanneer Nehemia terugkeert na een periode bij de koning, ontdekt hij dat Tobia zelfs een kamer in de tempel heeft gekregen. Dit maakt Nehemia woedend. Hij gooit Tobia's bezittingen de tempel uit en herstelt de ruimte voor de tempeldienst, een daad die doet denken aan hoe Jezus later de tempel reinigt. Nehemia roept de leiders ter verantwoording en herinnert hen eraan wat er gebeurt als Gods wetten worden genegeerd. Hij vraagt hen of ze niets hebben geleerd van de fouten van hun voorouders.

Daarnaast ontdekt Nehemia dat sommige mannen hun dochters hebben uitgehuwelijkt aan heidense volken. Dit leidt tot een harde confrontatie. Nehemia wijst hen op het voorbeeld van Salomo, die ondanks zijn wijsheid werd afgeleid van God door heidense vrouwen. Hij vraagt hen of zij denken dat ze beter zijn dan Salomo. Nehemia grijpt stevig in en corrigeert de situatie.

Het boek eindigt met Nehemia die opnieuw aan God vraagt om hem te gedenken vanwege het goede dat hij heeft gedaan. Ondanks zijn inspanningen blijft de strijd om trouw te blijven aan Gods wetten een terugkerend thema.

**Reflectie:** Hoe ga jij om met teleurstelling, vooral wanneer je ziet dat inspanningen om iets op te bouwen of te behouden niet het gewenste resultaat opleveren? Wat kunnen we leren van Nehemia's volharding en zijn vertrouwen op God, zelfs in moeilijke tijden?

12\. Aan het einde van het boek Nehemia is Nehemia teleurgesteld omdat het volk van Israël opnieuw de wetten van God overtreedt. Ondanks alle inspanningen om de stad en de gemeenschap te herbouwen, ziet hij dat wat hij gedaan heeft niet gewerkt heeft. Hoe ga jij om met teleurstelling? Teleurstelling in opbouw, in volhouden? 